LIBER I

Aeneas post Troianum bellum excidium urbis cum Ascanio filio diffugiens Italiam nauigio adiuit.
Ibi cum a Latino rege honorifice receptus esset,
inuidit Turnus rex Rutulorum et cum illo congressus est.
Dimicantibus ergo illis,
praeualuit Aeneas peremptoque Turno regnum Italiae et Lauiniam filiam Latini adeptus est.
Denique, suprema die ipsius superueniente, Ascanius,
regia potestate sublimatus,
condidit Albam super Tyberim genuitque filium cui nomen erat Siluius.
Hic, furtiuae ueneri indulgens, nupsit cuidam nepti Lauiniae eamque fecit praegnantem.
Cumque id Ascanio patri compertum esset,
praecepit magis suis explorare quem sexum puella concepisset.

Certitudine ergo rei comperta, dixerunt magi ipsam grauidam esse puero qui
